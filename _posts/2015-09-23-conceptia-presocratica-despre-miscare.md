---
title: "Conceptia presocratica despre miscare"
---
Concepţia presocratică despre mişcare


“Presocratic” este denumirea prin care îi desemnăm pe filosofii anteriori lui Socrate sau pe cei care i-au fost contemporani, fără a aparţine curentului socratic. Toţi sunt greci şi se exprimă în dialectele limbii greceşti, dar puţini dintre ei sunt atenieni. Primii sunt originari din Ionia, următorii din sudul Italiei şi din Sicilia iar alţii din Abdera. Cu toate că acum, după mai bine de două mii de ani, noi îi încadrăm pe toţi într-un singur „curent”, motiv pentru care simţul comun îşi formează adeseori o falsă imagine, la vremea aceea concepţiile acestora erau percepute în moduri cât mai diferite, iar polemicile, spre mirarea multora, erau foarte aprinse, la fel ca în timpurile care au urmat. Acum însă, probabil şi datorită faptului că din scrierile lor nu am rămas decât cu foarte puţine fragmente, ne referim la concepţiile lor cât mai unitar, aproape globalizându-i pe toţi. Tocmai de aceea am preferat şi eu să numesc această lucrare în acest fel în loc de a o intitula Concepţiile presocraticilor despre mişcare cum ar fi fost probabil mai respectuos. În ciuda acestui fapt, pe parcursul lucrării m-am referit cu stricteţe la ansamblul de idei aparţinând filosofului respeciv şi abia spre final am încercat să realizez o înglobare compactă, cu un bogat substrat de reţele schematice, specifică zilelor noastre.
Probabil, în termenii punerii în discuţie a acestui subiect ar trebui luat în considerare şi punctul de plecare al filosofiei greceşti. O asemenea tratare, nu are face însă decât să complice. Totuşi problema pe care ne-o punem este cum de în sânul celor care credeau cu atâta ardoare în mituri şi superstiţii s-au ivit pe neaşteptate unii nedispuşi a crede în explicaţii religioase ci creduli mai degrabă în existenţa unei ordini şi logici a lucrurilor. În perioada în care mitul şi raţiunea se împleteau şi se influenţau reciproc, aceştia au fost cei dintâi care au căutat răspunsuri pe care le-am categorisi astăzi drept ştiinţifice. Interesaţi de elementele cele mai apropiate de mediul lor, cât şi de cele mai îndepărtate, dorinici de a afla explicaţii, denumite mai târziu logice, ei au devenit iniţiatorii fizicalismului, şi fără să îşi dea seama, au fost printre primii care au formulat ipoteze filosofice, printre primii care au transformat credinţele tradiţionale într-o reflecţie şi într-o cunoaştere din ce în ce mai raţională despre lumea naturală.
Acea primă formă de gândire filosofică, în căutarea raţiunii de a fi a lucrurilor, formulează chestiunea originii şi a cauzei tuturor lucrurilor în forma lui archē, termen căruia Aristotel îi va da mai târziu sensul de principiu, atât ceea ce este prim, punctul de plecare sau materia primă, cât şi element fondator al explicaţiei cauzal. Mişcarea, este asociată în multe cauze, cu acest prim principiu. 
Până şi la Thales, considerat primul filosof grec, archē este substratul tuturor lucrurilor, este primul motor de la care începe orice generare, întrucât nimic nu se naşte din nimic, iar lucrurile trebuie să aibă toate, aceiaşi origine. Apa este în concepţia sa, substanţa primară, care îşi păstrează propria sa natură, în timp ce alte lucruri se nasc din ea. Deci în cazul lui Thales, energia mişcarii, forţa vitală necesară lumii, este asigurată de acest punct fix, unificator, apa. 
Dar cel care îşi va pune problema mişcării într-un mod mai serios şi va trage concluzii mai complexe este cel despre care se crede că era cu doar câţiva ani mai tânăr decât Thales, Anaximandru. El susţinea că materia originară din care s-a format lumea este apeiron, o substanţă fără limite, măsură ori definiţie. El vroia să spună că apeiron este infinit din punct de vedere spaţial şi nedefinit, ceea ce ne trezeşte gândul unei neasemănări cu nici un fel de materie din universul fizic. El a mai descris apeiron-ul ca elementul care înconjoară nemărginit totul şi din care se nasc toate cerurile şi toate lumile: pământul, aerul, focul şi apa; toate au ca punct de origine această substanţă nedefinită. Ceea ce este foarte interesant, este că Anaximandru crede că lucrurile sunt în permanentă mişcare şi ceea ce se naşte din infinit se întoarce în infinit când moare. În plus, după câte se pare, el credea că între toate lucrurile se menţine un anumit echilibru fundamental probabil prin interacţiuni între contrariile cosmice: cald şi rece, uscat şi umed. Concluzia este că mişcarea la Anaximadru este asigurată de către aperion, cel ce „este atât principiu, cât şi element” şi mai ales cel care „călăuzeşte toate lucrurile”.
Anaximene, cel de-al treilea dintre filosofii milesieni, susţinea ca şi mentorul său Anaxamiandru, că principiul primordial al tuturor lucrurilor este infinit. Dar spre deosebire de acesta, el specifica aerul ca fiind acest principiu primordial. Din spusele lui Teofrast, unul din elevii lui Aristotel, deducem că Anaximene considera mişcarea ca fiind veşnică şi că datorită ei are loc devenirea. 
Pitagora este cel care afirmă existenţa inteligibilului prin existenţa numerelor. Studiul său asupra numărului şi al relaţiei sale cu universul fizic a generat o ciudată îmbinare de misticism şi dezvoltare reală a matematicii. Pentru pitagoreici, punctele, liniile şi suprafeţele formează absolut totul în natură, atât materia cât mai ales sensul cosmosului. Toate dintre aceste unităţi reprezintă un număr, se rezumă la acest existent pur, intangibil. Deci numărul este origine a tuturor lucrurilor, numărul este elementul care dă naştere unei reţele complexe şi aparent dezordonate, dar care în realitate formează un adevărat sistem armonios în care materia îşi urmează cât mai alin continua devenire. Deci mişcarea în univers este ca un flux de cauze şi efecte ce curg pe traseele optime. Chiar dacă este mai degrabă o ipoteză transcendentală, doctrina transmigraţiei sufletelor, metempsihoza în care credeau pitagoreicii poate fi înţeleasă ca o formă de mişcare, sau ca un rezulat al întregii lor teorii despre mişcare. 
Dar cu adevarat problema mişcării la presocratici va fi dezbătută de către Heraclit din Efes şi de către eleaţii Parmenide şi Zenon. 
Heraclit, arogantul şi disperţuitorul filosof, care până la urmă a ajuns un mizantrop ce trăia în munţi şi se hrănea numai cu plante a formulat o teorie ce a atras atenţia până în ziua de astăzi. Heraclit susţinea că lumea n-a fost creată, ci a existat dintotdeauna. Temele lui principale sunt fluxul, focul şi unitatea cosmică. În mare, totul pornea de la doctrina lui, de la acel accent transcendental: toate se alcătuiesc din foc şi în foc se risipesc; toate se ivesc după voia soartei şi cele ce există concordă prin preschimbarea în contrarii; totul e plin de duhuri şi demoni. Pentru el deci, focul este elementul primordial şi toate rezultă din transformările lui. Toate se nasc din opoziţia contrariilor şi în întregimea lor curg asemenea unui râu. Universul este limitat şi lumea este una. Ea se naşte din foc şi iarăşi cade pradă focului la intervale anumite; această alternanţă se repetă în veci şi se împlineşte conform ursitei. Acea latură a contrariilor care provoacă geneza este numită „război” şi „ceartă”, iar cealaltă care provoacă incendiul universal „concordie” şi „pace”. Deplasarea este „calea care urcă şi coboară” iar lumea se naşte datorită mişcării. Mişcarea este un atribut al lucrurilor şi nimic nu rămâne permanent sau fix, ci toate curg, se deplasează, şi pe vecie sunt pline de mişcări felurile şi de devenire.
Heraclit a meditat îndelung asupra faptului că mişcarea este neîncetată şi universală: Această lume, aceeaşi pentru toţi... a fost întotdeauna, este şi va fi un foc veşnic viu, care se aprinde şi pe măsură se stinge. În dialogul Cratylos, Heraclit spune că toate sunt trecătoare, că nimic nu rămâne şi asemănând existenţa unui fluviu care curge, susţine că e cu neputinţă să te cufunzi de două ori în acelaşi fluviu. Tot el suprimă din Univers repausul şi stabilitatea considerând că aceste stări sunt caracteristice numai morţilor, astfel atribuind mişcarea tuturor lucrurilor, eternă pentru cele eterne şi pieritoare pentru cele care pier.
După el, înţelepciunea constă în recunoaşterea acestui proces de mişcare continuă, de coerenţă şi unitate subiacentă tuturor lucrurilor. Această coerenţă era Logos-ul, el era soarta; demiurgul lucrurilor apărute prin ciocnirea contrariilor.
Heraclit considera că toate variaţiile se produc în cadrul unei unităţi toatale, în genul pitagoreic, şi dacă recunoaştem că toate contrariile ei şi schimbările sunt generate de Logos, atunci vom vedea că în ultimă instanţă toate lucrurile sunt divine. Ca şi Pitagora, Heraclit avea o concepţie asupra sufletului. El credea că suflele sunt şi ele foc şi că viaţa umană face parte din fluxul etern în egală măsură cu toate celelalte lucruri. Drept concluzie la concepţia acestui filosof pun în lumină afirmaţia sa care explică în câteva cuvinte mai tot sistemul său: dacă ar înceta conflictul, lumea, aşa cum o cunoaştem ar înceta să mai existe.
Parmenide, fondatorul şcolii eleate şi al ontologiei, şi-a scris gândurile în versuri, sub forma unor revelaţii provenite dintr-o sursă divină. Poemul său, probabil intitulat Despre natură - Peri ph?seos, surprinde două teme principale: adevăr şi real (Calea adevărului) iar a doua, opiniile oamenilor (Calea aparenţei sau a opiniei). În acest poem, Parmenide dezvoltă teza lui „este” care reprezintă trăsătura esenţială a lui Unu, existentul absolut, Unu care este în acelaşi timp „Unu continuu şi întreg”. Fiinţa se opune devenirii, după cum Unu are ca relativ Multiplul. Aşadar, pentru Parmenide realitatea este un plin necreat şi atemporal: Mai rămâne însă să aduc vorba despre calea ce zice că fiinţa este. De-a lungul ei, sunt semne în număr mare cum că, nenăscută fiind, aceasta e şi nepieritoare, întreagă, neclintită şi fără capăt; nici nu era, nici nu va fi, de vreme ce e acum laolaltă, una şi neîntreruptă. ...nu se poate, într-adevăr, spune, nici gândi că ceea ce nu este este. Imobilitatea sa neschimbătoare e în contrast puternic cu concepţia pitagoreică potrivit căreia realitatea constă în schimbarea contrariilor şi este nelimitată. 
Parmenide pretinde că dacă mai există ceva afară de fiinţă, nu poate fi fiinţă, şi că nefiinţa e cu totul inexistentă. În felul acesta el proclamă fiinţa increată, şi mai mult decât atât, împreună cu Melissos suprimă naşterea şi pieirea, crezând că totul este nemişcat.
Această opoziţie între imobilitatea fiinţei şi curgerea devenirii induce două moduri de gândire diferite: cunoaşterea intelectuală şi pe de altă parte, părerea sau senzaţia. În această problemă gnoseologică, Parmenide accentuează tranşant rolul inteligenţei, al noēsis-ului. El exclude senzaţiile din domeniul adevărului, ajungând la concepţia unităţii potrivit raţiunii. Condamnându-i cu severitate pe toţi cei care se bazează pe simţuri el susţine nu că realitatea este gândire ci că nu poate fi sesizată cu adevărat decât prin gândire.
Ca la tratarea concepţiei lui Heraclit, pentru Parmenide înţelegerea mişcarii poate fi rezumată prin fraza sa: ...mi-e tot una de unde voi începe; căci acolo mă voi întoarce iarăşi.
Zenon, elevul lui Parmenide, este cunoscut datorită paradoxurilor mişcării, destinate să arate că a gândi mişcarea antrenează contradicţia şi să susţină afirmaţia că schimbarea şi mişcarea sunt iluzii înteimeiate pe experienţa simţurilor. 
Unul din argumentele lui Zenon împotriva pluralităţii merge pe linia unui continuum, cum ar fi un segment de tip, divizat în părţi mai scurte. Acest proces de subîmpărţire poate sau nu să meargă la infinit.  Dacă poate continua atunci avem un număr infinit de părţi care alcătuiesc un segment finit de timp iar dacă nu poate continua, avem un segment indivizibil de timp. În ambele situaţii avem de-a face cu alternative inacceptabile, căci cum ar fi posibil ca un număr infinit de subdiviziuni să alcătuiască un segment finit de timp şi cum ar putea exista un segment de timp indivizibil? Menit să arate că mişcarea nu există, povestea lui Ahile şi a broaştei ţestoase a devenit cel mai celebru dintre paradoxurile sale. 
De curând, paradoxurile lui Zenon au fost rezolvate prin calculul diferenţial, soluţiile găsindu-se în cartea lui Bertrand Russell. În ciuda soluţiilor şi criticilor aduse teoriei lui Zenon, paradoxurile sale sunt şi astăzi respectate pentru faptul de a-şi fi pus problema profundă: cum să raportăm aparenţa la realitate, simţurile la raţiune?
În concluzie, şi înainte de Socrate concepţiile legate de acest subiect s-au aflat într-o continuă „mişcare”. Trecând prin principii bine delimitate, cu ajutorul unor puncte nedefinite sau nu, bazat pe reguli stricte, afirmând sau negând, concepţia presocratică despre mişcare se autodefineşte ca un fundament valoros pentru viitoarele mii de căi pe care filosofii şi nu numai ei le vor tot exploata.